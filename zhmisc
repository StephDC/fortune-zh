        青玉案·元夕
        [宋]　辛弃疾

    东风夜放花千树。
    更吹落、星如雨。
    宝马雕车香满路。
    凤箫声动，玉壶光转，一夜鱼龙舞。 

    蛾儿雪柳黄金缕。
    笑语盈盈暗香去。
    众里寻他千百度。
    蓦然回首，那人却在，灯火阑珊处。
%
        永遇乐·京口北固亭怀古
		[宋]　辛弃疾
 
    千古江山，英雄无觅，孙仲谋处。
    舞榭歌台，风流总被，雨打风吹去。
    斜阳草树，寻常巷陌。人道寄奴曾住。
    想当年，金戈铁马，气吞万里如虎。 

    元嘉草草，封狼居胥（xū），赢得仓皇北顾。
    四十三年，望中犹记，烽火扬州路。
    可堪回首，佛(bi)狸祠下，一片神鸦社鼓。
    凭谁问：廉颇老矣，尚能饭否？
%
